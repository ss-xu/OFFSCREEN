<html><head><meta content="text/html; charset=UTF-8" http-equiv="content-type"><style type="text/css">@import url('https://themes.googleusercontent.com/fonts/css?kit=cGvuclDC_Z1vE_cnVEU6Ae_NZQ7StBcqH_vXVqoPMX0');ol{margin:0;padding:0}table td,table th{padding:0}.c12{background-color:#ffffff;color:#201f1e;font-weight:700;text-decoration:none;vertical-align:baseline;font-size:11.5pt;font-family:"Verdana";font-style:italic}.c18{background-color:#ffffff;color:#201f1e;font-weight:400;text-decoration:none;vertical-align:baseline;font-family:"Verdana";font-style:normal}.c1{-webkit-text-decoration-skip:none;color:#0563c1;font-weight:400;text-decoration:underline;text-decoration-skip-ink:none;font-size:10pt;font-family:"Arial"}.c19{padding-top:10pt;padding-bottom:0pt;line-height:1.0;orphans:2;widows:2;text-align:center;height:11pt}.c10{padding-top:0pt;padding-bottom:0pt;line-height:1.0;orphans:2;widows:2;text-align:justify;height:11pt}.c16{padding-top:0pt;padding-bottom:8pt;line-height:1.0791666666666666;orphans:2;widows:2;text-align:justify;height:11pt}.c9{padding-top:10pt;padding-bottom:8pt;line-height:1.5;orphans:2;widows:2;text-align:justify}.c11{padding-top:0pt;padding-bottom:0pt;line-height:1.0;orphans:2;widows:2;text-align:justify}.c6{padding-top:0pt;padding-bottom:8pt;line-height:1.5;orphans:2;widows:2;text-align:justify}.c17{padding-top:0pt;padding-bottom:8pt;line-height:1.0791666666666666;orphans:2;widows:2;text-align:justify}.c22{padding-top:0pt;padding-bottom:8pt;line-height:1.5;orphans:2;widows:2;text-align:right}.c4{color:#000000;text-decoration:none;vertical-align:baseline;font-size:11pt;font-style:normal}.c7{color:#000000;text-decoration:none;vertical-align:baseline;font-style:normal}.c20{font-weight:700;font-size:14pt;font-family:"Consolas"}.c0{font-family:"Arial";font-style:italic;font-weight:400}.c2{font-size:10pt;font-family:"Arial";font-weight:400}.c15{background-color:#ffffff;max-width:415pt;padding:72pt 90pt 72pt 90pt}.c13{font-weight:400;font-family:"\007b49\007ebf"}.c3{font-weight:400;font-family:"Arial"}.c21{font-weight:400;font-family:"Consolas"}.c5{color:inherit;text-decoration:inherit}.c8{vertical-align:super}.c14{font-size:10pt}.title{padding-top:24pt;color:#000000;font-weight:700;font-size:36pt;padding-bottom:6pt;font-family:"\007b49\007ebf";line-height:1.0791666666666666;page-break-after:avoid;orphans:2;widows:2;text-align:left}.subtitle{padding-top:18pt;color:#666666;font-size:24pt;padding-bottom:4pt;font-family:"Georgia";line-height:1.0791666666666666;page-break-after:avoid;font-style:italic;orphans:2;widows:2;text-align:left}li{color:#000000;font-size:11pt;font-family:"\007b49\007ebf"}p{margin:0;color:#000000;font-size:11pt;font-family:"\007b49\007ebf"}h1{padding-top:24pt;color:#000000;font-weight:700;font-size:24pt;padding-bottom:6pt;font-family:"\007b49\007ebf";line-height:1.0791666666666666;page-break-after:avoid;orphans:2;widows:2;text-align:left}h2{padding-top:18pt;color:#000000;font-weight:700;font-size:18pt;padding-bottom:4pt;font-family:"\007b49\007ebf";line-height:1.0791666666666666;page-break-after:avoid;orphans:2;widows:2;text-align:left}h3{padding-top:14pt;color:#000000;font-weight:700;font-size:14pt;padding-bottom:4pt;font-family:"\007b49\007ebf";line-height:1.0791666666666666;page-break-after:avoid;orphans:2;widows:2;text-align:left}h4{padding-top:12pt;color:#000000;font-weight:700;font-size:12pt;padding-bottom:2pt;font-family:"\007b49\007ebf";line-height:1.0791666666666666;page-break-after:avoid;orphans:2;widows:2;text-align:left}h5{padding-top:11pt;color:#000000;font-weight:700;font-size:11pt;padding-bottom:2pt;font-family:"\007b49\007ebf";line-height:1.0791666666666666;page-break-after:avoid;orphans:2;widows:2;text-align:left}h6{padding-top:10pt;color:#000000;font-weight:700;font-size:10pt;padding-bottom:2pt;font-family:"\007b49\007ebf";line-height:1.0791666666666666;page-break-after:avoid;orphans:2;widows:2;text-align:left}</style></head><body class="c15"><p class="c6"><span class="c12">OFF-SCREEN|fuoricampo, Tianyi Xu.</span></p><p class="c6"><span class="c12">Testare la soglia del museo.</span></p><p class="c9"><span class="c14 c18">di Arianna Desideri</span></p><p class="c9"><span class="c4 c3">Cosa ci fa una ragazza dal vestito bianco in giro per Prato? Con un computer tra le braccia, vaga per i negozi e per le fabbriche. Vorrebbe mostrare un video, ma nessuno sembra accogliere la sua richiesta. Alienata in un mondo di alieni, la negazione &egrave; il sol imperativo che unisce.</span></p><p class="c6"><span class="c0">OFF-SCREEN|fuoricampo</span><span class="c3">&nbsp;(2019-) &egrave; un progetto dell&rsquo;artista Tianyi Xu che indaga i concetti di confine, limite, soglia, comunicazione e identit&agrave; a partire dalla situazione pratese. La citt&agrave; &egrave; scelta per le sue caratteristiche specifiche: sede del primo museo d&rsquo;arte contemporanea in Italia, il Centro Luigi Pecci; tessuto multiculturale che ospita una delle comunit&agrave; cinesi pi&ugrave; numerose e radicate del Paese. La ricerca coinvolge questi poli conviventi ma distanti, con l&rsquo;obiettivo di tracciare relazioni potenziali e in atto tra i due soggetti, finendo per interrogare le funzioni stesse del museo, la sua </span><span class="c0">mission</span><span class="c4 c3">, le sue contraddizioni.</span></p><p class="c6" id="h.gjdgxs"><span class="c3">L&rsquo;itinerario estetico di </span><span class="c0">OFF-SCREEN|fuoricampo</span><span class="c3">&nbsp;parte dal Centro Luigi Pecci, che appare agli occhi di Tianyi Xu come una camera asettica, stagna, vertiginosa eppure immobile, cristallo e tappeto rosso. All&rsquo;accoglienza e alla caffetteria, nei locali in disallestimento e nelle sale espositive le viene proibito di filmare, correre, salire su, giocare. Lo </span><span class="c0">staff</span><span class="c3">&nbsp;&egrave; irritato dalla sua presenza e richiama pi&ugrave; volte all&rsquo;ordine la scheggia impazzita, la bambina curiosa che tutto vuol toccare, rapita da un&rsquo;eccitazione analoga a quella di Andrea Fraser in </span><span class="c0">Little Frank And His Carp</span><span class="c3">&nbsp;(2001) al MoMA di Bilbao</span><span class="c3 c8">[1]</span><span class="c3">. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<br>Il cortocircuito che si innesca durante l&rsquo;azione di Tianyi Xu (e che &egrave; testimoniato nel video </span><span class="c0">NO</span><span class="c3">, 9:29) fa emergere con evidenza il codice comportamentale che siamo tenuti a rispettare quando varchiamo la soglia dell&rsquo;&laquo;eterotopia&raquo;-museo</span><span class="c3 c8">[2]</span><span class="c3">. Un &laquo;contratto fiduciario&raquo; in cui sottoscriviamo la sedazione di bisogni propriamente dionisiaci ma che permette, in cambio, il contatto esclusivo con l&rsquo;opera d&rsquo;arte, il consumo di un privilegio rito-contemplativo, quasi magico</span><span class="c3 c8">[3]</span><span class="c3 c4">. </span></p><p class="c6" id="h.30j0zll"><span class="c3">Fin dove la fusione tra arte e vita pu&ograve; realizzarsi all&rsquo;interno dell&rsquo;istituzione museale? Allan Kaprow, in una conversazione con Robert Smithson (1967), diceva &laquo;</span><span class="c0">life in the museum is like making love in cemetry</span><span class="c3">&raquo;, intendendo che il museo debba essere concepito o alla stregua di un &laquo;mausoleo&raquo; sacro per l&rsquo;adorazione dei defunti, o come il luogo dell&rsquo;&laquo;</span><span class="c0">emptiness</span><span class="c3">&raquo;, del vuoto, cio&egrave; uno spazio-cornice che si identifica esclusivamente con la propria esistenza, non ammettendo altro che se stesso: la vita si sarebbe situata decisamente altrove</span><span class="c3 c8">[4]</span><span class="c3">. In tutt&rsquo;altra direzione si dipana la </span><span class="c0">mission</span><span class="c3">&nbsp;dei musei contemporanei, che puntano al coinvolgimento del pubblico, all&rsquo;interattivit&agrave; e a costituire un </span><span class="c0">playground</span><span class="c3">&nbsp;decentrato e diffuso in relazione con il tessuto urbanistico-sociale.&nbsp;&nbsp;&nbsp;&nbsp;&nbsp;&nbsp;&nbsp;&nbsp;<br>Tali premesse-promesse sono state messe alla prova da Tianyi Xu, che ha disvelato la natura ossimorica che intercorre tra fruizione e conservazione, inclusivit&agrave; e codice, fusione estetica e illecito. Nel video </span><span class="c0">Off-screen </span><span class="c3">(10:09), infatti, afferma: &laquo;il Centro Pecci &egrave; un&rsquo;istituzione che intende avvicinare l&rsquo;arte alla vita, </span><span class="c0">mah</span><span class="c4 c3">, mi aspetto che l&rsquo;arte ci porti via da qui&raquo;. </span></p><p class="c6" id="h.1fob9te"><span class="c3">Cosa accade, allora, se portiamo il museo &ldquo;fuori&rdquo;? Con un computer tra le braccia, con lo schermo rivolto verso i passanti, l&rsquo;artista si aggira per la citt&agrave; trasmettendo il video della sua visita al Centro Luigi Pecci. Prato diviene un campo da attraversare nelle vesti di una sacerdotessa-supplice: entra nei bar, nelle pescherie, nelle sale slot, nelle fabbriche tessili chiedendo ai negozianti cinesi di poter filmare il prezioso evento, ovvero lo sconfinamento del museo nella sfera della vita (</span><span class="c0">BU</span><span class="c3">, 9:29). &nbsp;&nbsp;&nbsp;&nbsp;&nbsp;&nbsp;&nbsp;&nbsp;<br>Il rifiuto si verifica anche in questo caso, poich&eacute; Tianyi Xu viene allontanata come un&rsquo;intrusa, come una mina vagante. Solo una volta, in un supermarket, riesce nel suo intento e proietta il video su un piccolo televisore nel reparto cassa. L&rsquo;apparizione miracolosa si dissolve per&ograve; in un miraggio, in quanto i clienti si dimostrano piuttosto indifferenti all&rsquo;accaduto (</span><span class="c0">Fuoricampo</span><span class="c4 c3">, 10:09). </span></p><p class="c6" id="h.3znysh7"><span class="c0">OFF-SCREEN|fuoricampo</span><span class="c3">&nbsp;tesse un meta-discorso sul ruolo dell&rsquo;arte e del museo, riprendendo le fila di alcuni interrogativi cardine dell&rsquo;Institutional critique</span><span class="c3 c8">[5]</span><span class="c3">. Il progetto, nel suo compiersi, si caratterizza di un&rsquo;ulteriore dimensione, intrisa di una forte impronta biografico-esperienziale. Tianyi Xu, oscillando tra un polo e l&rsquo;altro (Pecci-comunit&agrave; cinese), cerca una scintilla connettiva, ma, di fatto, &egrave; respinta da entrambi, in un continuo rimbalzo contro loro i confini, senza possibilit&agrave; di entrarvi davvero. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<br>Il divieto diviene la materia legante tra i soggetti, una negazione reciproca che afferma la condizione di alterit&agrave; dell&rsquo;artista, unica e vera straniera nella rete delle relazioni. La chiave concettuale si condensa nei binomi &ldquo;dentro-fuori&rdquo;, &ldquo;esterno-estraneo&rdquo;, una dialettica che il titolo del progetto pone in luce nella molteplicit&agrave; di significati della parola </span><span class="c0">off-screen</span><span class="c3">. </span><span class="c0">Off-screen</span><span class="c3">&nbsp;&egrave; ci&ograve; che non appare ma &egrave; presente in altre forme, ci&ograve; che &egrave; oltre rispetto a una cornice; </span><span class="c0">off</span><span class="c4 c3">&nbsp;&egrave; ci&ograve; che &egrave; spento, disinnescato, lontano in senso spaziale e temporale. Le accezioni di fuoricampo, fuori luogo, fuori fuoco sono il risultato del tentativo di connessione tra museo, vita e societ&agrave; ricercato dall&rsquo;artista. Prato diviene una metafora per l&rsquo;altrove; Tianyi Xu per chiunque. &nbsp;&nbsp;&nbsp;&nbsp;&nbsp;&nbsp;&nbsp;&nbsp;</span></p><p class="c22" id="h.7nxec9wo9cmj"><span class="c4 c3">[maggio 2020]</span></p><p class="c16" id="h.rlnkn716ozr7"><span class="c4 c21"></span></p><p class="c17"><span class="c7 c20">Note</span></p><p class="c11"><span class="c2">[1] Cfr. R. Martin</span><span class="c0 c14">, Andrea Frazer,</span><span class="c2">&nbsp;</span><span class="c0 c14">Little Frank and His Carp</span><span class="c2">, su </span><span class="c1"><a class="c5" href="https://www.google.com/url?q=http://www.tate.org.uk&amp;sa=D&amp;ust=1591456807127000">www.tate.org.uk</a></span><span class="c2">, aprile 2014; A. Frazer, </span><span class="c0 c14">Little Frank and His Carp</span><span class="c2">, 2001, video, 6&rsquo;:00&rsquo;&rsquo;, &lt;</span><span class="c1"><a class="c5" href="https://www.google.com/url?q=https://youtu.be/auOKsXnMmkg&amp;sa=D&amp;ust=1591456807128000">https://youtu.be/auOKsXnMmkg</a></span><span class="c7 c2">&gt; (ultimo accesso maggio 2020). &nbsp; </span></p><p class="c10"><span class="c2 c7"></span></p><p class="c11"><span class="c2">[2] M. Foucault cit. in I. Pezzini, </span><span class="c0 c14">Semiotica dei nuovi musei</span><span class="c7 c2">, Laterza, Bari-Roma 2011, p. 4.</span></p><p class="c10"><span class="c7 c2"></span></p><p class="c11"><span class="c2">[3] </span><span class="c0 c14">Ivi</span><span class="c7 c2">, p. 20.</span></p><p class="c10"><span class="c7 c2"></span></p><p class="c11"><span class="c2">[4] A. Kaprow, R. Smithson, </span><span class="c0 c14">What is a museum? A dialogue</span><span class="c2">&nbsp;(1967), in A. Alberro, B. Stimson (a cura di), </span><span class="c0 c14">Institutional critique, an anthology of artists&rsquo; writings</span><span class="c7 c2">, The MIT Press, Cambridge-Londra 2011, pp. 56-60.</span></p><p class="c10"><span class="c7 c2"></span></p><p class="c11"><span class="c2">[5] </span><span class="c0 c14">The Museum as Muse. Artists reflect</span><span class="c7 c2">, catalogo della mostra (MoMA, NY, 1999) a cura di Kynaston McShine, The Museum of Modern Art, 1999. </span></p><p class="c19"><span class="c4 c13"></span></p></body></html>